ნუ მწერ, რომ ბაღში აყვავდა ნუში, 
რომ მთაწმინდაზე ცა დაწვა თითქოს, 
რომ საქართველო ამ გაზაფხულში, 
როგორც ყოველთვის წააგავს ხვითოს,

რომ ორთაჭალამ ჩაიცვა თეთრი, 
რომ შენც ჩაიცვი კაბა ყვავილის, 
რომ მტკვარი ოხრავს, როგორც ყოველთვის, 
როცა მეტეხის ახლოს ჩაივლის.

...წუხელ ვებრძოდი ცეცხლს და ურაგანს, 
და საშინელი ბრძოლების ნისლში 
მე მომეჩვენა, სადღაც ჩვენს უკან 
აელვებული იდგა თბილისი.

ორთაჭალაში ჰყვაოდა ნუში, 
მთაწმინდის მხრებზე მზე იწვა თითქოს, 
და შენ, ძვირფასო, ამ გაზაფხულში, 
როგორც ყოველთვის მოჰგავდი ხვითოს.

ნუ მომწერ... ისეც ვიცი, რაგვარი 
ფერებით ჰყვავის თბილისი ახლა, 
რომ ვიღაც დადის მინდვრებში ღამით 
და დილისათვის ამწვანებს ნახნავს.

მე ისიც ვიცი, რომ კარგ ამინდებს 
მოაქვს გულების საამო ფეთქვა, 
და თუ ბოლომდის ტყვია დამინდობს, 
თუ გაზაფხულებს შევხვდებით ერთად, -

გეტყვი, რომ მოვედ ბრძოლანახული 
და სიკვდილამდის შენთან დავრჩები, 
რომ ლამაზია მზე გაზაფხულის, 
ბრძოლების შემდეგ - მზე გამარჯვების.